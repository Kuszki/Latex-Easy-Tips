\chapter{Podsumowanie pracy}

Niniejsza praca stanowi tylko i wyłącznie propozycję narzędzi, które stosować można w celu usprawnienia codziennej pracy. Ideą pracy nie było stworzenie instrukcji obsługi tych narzędzi, lecz uświadomienie odbiorcy o ich istnieniu. Bardzo często, aż do chwili kiedy człowiek nie uświadomi sobie o istnieniu jakiegoś narzędzia, jest w pełni zadowolony ze sposobu w jaki radzi sobie z codziennymi wyzwaniami. Ten brak świadomości, przy jednoczesnym braku motywacji do szukania nowych rozwiązań, bardzo skutecznie hamuje jego rozwój i tworzy niepotrzebne ograniczenia.

Zrozumiałe jest, że przyzwyczajenia i utarte metody pracy są trudne do zmiany, tym bardziej jeśli próg wejścia do stosowania tych narzędzi jest wysoki. Należy jednak w pierwszej kolejności zapoznać się z możliwymi korzyściami i dopiero wtedy ocenić, czy opłaca się poświęcić czas na naukę nowych rozwiązań. Podczas pierwszych kroków najlepiej posiłkować się gotowymi przykładami oraz najprostszymi rozwiązaniami, aby nie zniechęcić się zbyt szybko porażką. Początkowo ta jest nieuniknionym doświadczeniem, nawet podczas prostych czynności.

Przedstawione w niniejszej pracy narzędzia i rozwiązania nie są jedynymi możliwymi do stosowania w omawianym celu. Przedstawiono te rozwiązania, o których istnieniu, w opinii autora pracy, warto wiedzieć. Automatyzacja wykonywanych często czynności, mimo że za pierwszym razem jest czasochłonna i miejscami trudna, odwdzięcza się później zaoszczędzonym czasem, stąd warto zainwestować ten czas w jej przeprowadzenie. Naturalnie, nie można również popadać w skrajność i stawać się archetypem informatyka, który to poświęca tydzień na automatyzację zadania, które musi wykonać tylko raz i poświęciłby na nie kilka minut, wykonując je ręcznie.

Autor pracy ma nadzieję, że jej czytelnik przynajmniej wypróbuje część z opisanych w niej rozwiązań. Naturalnie, najczęściej \enquote{right now} jest ważniejsze niż \enquote{right way}. Można jednak w wielu przypadkach zauważyć, że zrobienie czegoś \enquote{raz, a porządnie} jest szybsze od ciągłego robienia tego \enquote{byle jak} i wiecznego poprawiania rezultatu.
